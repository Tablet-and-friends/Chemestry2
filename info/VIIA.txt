Халогените (думата има гръцки произход) са химични елементи от група 17 (бивша VIIА) на периодичната система, включваща следните елементи, флуор (F), хлор (Cl), бром (Br), йод (I), астат (At) и тенесин (Ts). Халогените са газове или твърди вещества с изключение на брома, който при нормални условия е течност. С увеличаване на атомния номер се увеличава относителната атомна маса, температурата на топене и кипене, а цветът от безцветен се изменя до черен. Това са най-активните неметали. Непосредствено се съединяват с повечето елементи като образуват съответно халогениди. Голямата им реактивна способност се дължи на склонността им към присъединяване на електрон към външния електронен слой, който е незапълнен. В съединенията са едновалентни. С водорода образуват халогеноводороди. Всички халогени са добре разтворими във вода – разтворите им са силни киселини. В природата се срещат във вид на съединения. Халогените и техните съединения имат голямо приложение в различните отрасли на промишлеността, в лабораторната практика и другаде. 
