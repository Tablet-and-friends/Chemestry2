Група 14 на периодичната система е група на периодичната система (бивша IVA), известна още като „въглеродна група“, а в миналото са били използвани и имената кристалогени и тетрели. Групата включва следните химични елементи въглерод, силиций, германий, калай, олово и флеровий. Въглеродът е неметал, силицият и германият са металоиди, а калаят и оловото са метали. Предполага се, че флеровият, също като оловото, ще е с характер на метал. Елементите от 14 група проявяват променлива валентност. За въглерода най-характерни степени на окисление са -4, -2, +2, +4, докато при силиция, германия, калая и оловото се проявяват предимно +2 и +4. С увеличаване на поредния номер (Z) в 14 група атомният радиус на елементите нараства, а йонизационната енергия плавно намалява. Това е причина да се наблюдава преходът неметал-металоид-метал.